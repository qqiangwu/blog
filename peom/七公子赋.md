予之少时，尝学词于七公子。七公子者，不知其名姓也，自言幼时见弃于怙恃，为一老叟所活。叟每唤之小七，因自谓曰七公子。 
予其请师之，公子问曰：“子有才乎？”予曰无有。“子有德乎？”予再曰无。公子听然而笑曰：“人非草木，所以有情，情之所郁，乃发为声。子才不足以写之，德不足以纾之，执乎此道，岂欲效鹿潭静安者乎？”予曰：“诺诺。然则何者谓德，何者谓才，惠请释之。”公子悄然，忽焉正色而答曰：“华夏之德自吾师去后，冥冥乎不可复寻矣，我何敢言也！请试言才。”

“予之师也，盖厉武帝西行之所遗也。方其时也，王师南征，太祖践祚，聚九州之民气，凝龙脉于顺天。灭六合之爁焱，息四极之巨澜。斩三楚之狡虫，活九夷之颛民。逐穷寇于海涯，筑华夏之龙魂。 
“尔乃税马江郊，饮戈藩篱。吾师惶恐，日夜东西。弃身败壁，消毁形仪。日居月诸，苟全行尸。十七年冬，四宇倾颓，予以遗弃，见摭于师。孤独孑然，生以相携。食腐衣枯，天地流离。 
“师之居也，每悭语言。语必太古，言唯往贤。饮朝露以作酒，赋四韵而当歌。诵经史以相娱，话鬼蜮而长呵。其所言‘亦羽’之事，踊跃兮令人血张，其事曰： 
“昔者女娲氏抟土造人，拂柳散泥。重而浊者，下降为人；轻而清者，上浮为亦。亦者，予师之所谓也，或称亦羽，其名不传于世，不见于书，盖其不为肉食者所容也，每有所传，书必焚之，人必坑之，于是其名也渐绝于秦汉。至于五胡乱华，宋帝坠海，华夏风骨，恍乎中绝。尔乃建奴叩关，天下流血，犬牙之下，魂以亿计。于是尽焚天下书，以四库之名也饰。洎乎今世，亦羽之名，无复知之矣！ 
“亦羽者，生无常形，行无常态，随意东西，游乎宇内。 
“或化为龙，旋转九天。口吞一日，鳞蔽千山。呼则云动，翕则雨涟。布霖九州，施露三川。佑我颛民，卫我中原。态生大纛，威镇夷蛮。 
“或化为凤，声闻八方。广翅磅礴，鲜羽昭彰。朝发昆仑，暮宿扶桑。沐羽南溟，饮露北疆。暧我小人，遗我荣光。翱翔中天，万鸟来邦！ 
“或隐朝市，寄身孤窗。谋皆易暴，思唯国殇。哀我王事，不养不丧。博浪一锤，天下惶惶。弃身圮上，拾履桥旁。修我兵法，养我中肠。旋下宛蛲，复入阿房。明修栈道，暗渡陈仓。地才二川，势并三王。悲歌垓下，陨首乌江。威威我汉，万世当昌！ 
“或放青崖，昼眠中山。明玉昆吾，长服青纶。仗剑去国，辞亲来藩。夙游西蜀，壮至长安。狂歌痛饮，亦侠亦癫。五侯共酒，七贵同筵。真妃侍墨，天子奉餐。濯我长缨，正我衣冠。乘我白鹿，游我青山。挥拳黄鹤，搁笔晴川。骑鲸蹈海，唯我谪仙！ 
“或弃囹圄，白面黥文。窜名赤籍，置身西军。恶颜涅面，兰陵为伦。入我沙场，著我金鳞，执我长戈，挞彼狼贲。尘发日下，夜下昆仑。蕞尔蛮夏，宜服宜宾。泱泱大宋，有我嘉勋。朝执长戟，暮拜北辰。身方氓隶，位臻东门。壮我武襄，绝古绝今。人间武曲，唯我汉臣！”

予曰：“壮哉！然则亦羽之伦，今复存之乎？” 
公子答曰：“存其身，而其神尽绝矣！生于室，养于居，厚之以锦帛，食之以珍馐，夺之以精思，加之以重劳，是欲薄其心智，弱其变化也。” 
“何为其然也？” 
曰：“其肉甚鲜。”